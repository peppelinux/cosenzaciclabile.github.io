Title: ComuniCiclabili: il sud è il nuovo obbiettivo
Date: 2025-02-03 14:08
Modified: 2025-02-03 14:08
Category: NEWS
Tags: FIAB
Slug: comuni-ciclabili
Summary:È al via la prima fase di ComuniCiclabili, il progetto promosso da FIAB Federazione Italiana Ambiente e Bicicletta che valuta e attesta l’impegno dei territori nazionali nell’incentivare la ciclabilità
Image: https://fiabitalia.it/wp-content/uploads/2025/01/San-Gervasio-6-1024x576.jpg


È al via la prima fase di ComuniCiclabili, il progetto promosso da FIAB Federazione Italiana Ambiente e Bicicletta che valuta e attesta l’impegno dei territori nazionali nell’incentivare la ciclabilità come modello di mobilità sostenibile. Infatti, si è svolta oggi 31 gennaio la prima cerimonia del 2025 che porta all’assegnazione di 24 bandiere gialle e che è stata accompagnata come di consueto da un momento formativo dedicato in quest’occasione a fare chiarezza sulle recenti modifiche del Codice della Strada a cura del Centro Studi FIAB e sui benefici e i dati relativi alla Città 30.

L’obiettivo di FIAB per i prossimi mesi è quello di puntare sul Meridione. Lo stato dell’arte attuale fotografa infatti un’Italia che procede a due velocità. La Federazione vuole affrontare queste sfide e colmare le differenze, trasformando la mobilità sostenibile in opportunità e priorità da garantire a tutta la popolazione. “Il supporto che vogliamo offrire non coinvolge solo la mobilità ma, ancor prima, la qualità della vita, lo sviluppo turistico e il contrasto alla desertificazione economica e demografica – commenta Alessandro Tursi, Presidente FIAB -. Il nostro approccio di affiancamento ai Comuni nelle azioni di miglioramento della viabilità urbana, della sicurezza stradale, della qualità della vita e del benessere nei centri abitati, è basato sul confronto costruttivo e sulla condivisione di best practice. Questo virtuoso modello si è rivelato vincente e vogliamo diffonderlo in tutta la Penisola”.

La cerimonia online è stata condotta da Alessandro Tursi, ideatore di ComuniCiclabili e Genny Gallinelli, project manager.